---
layout: post
title: 10 NASVETOV ZA VARNEJŠO SMUKO
image: 
  path: /assets/img/blog/deset.jpg
description: >
  Za vse ljubitelje belih strmin smo tako pripravili 10 nasvetov, s pomočjo katerih lahko zmanjšate nevarnost poškodb, se na smučišče odpravite zdravi, z njega pa se vrnete nepoškodovani.
sitemap: false
---

- Table of Contents
{:toc .large-only}

## Pravilna prehrana

Pri smučanju in deskanju so vaše mišice nenehno obremenjene, zato morate temu prilagoditi tudi vašo prehrano. Preden se odpravite na smučišče obilnejši obroki niso priporočljivi. Telo je v tem primeru zaposleno s prebavo in ne more mobilizirati za smučanje potrebne moči. 
Najpomembnejši obrok je zajtrk. Ta naj bo lahko prebavljiv, obenem pa tudi bogat z ogljikovimi hidrati, ki bodo poskrbeli za dovolj energije. Dobra izbira in vir energije so na primer kosmiči. Med obroki in športno aktivnostjo naj mineta vsaj dve uri. Kot majhen prigrizek med aktivnostjo lahko posežete po žitnih ploščicah. Kosilo naj ne vsebuje preveč maščob, lahko pa si zato po športnih aktivnostih privoščite obilnejšo večerjo.

## Pijte dovolj vode

Čeprav ste pri smučanju in deskanju na hladnem, se zaradi športne aktivnosti potite. To izgubo tekočine je potrebno ustrezno nadomestiti. Eden najpomembnejših nasvetov je tako zadosten vnos tekočin. Upoštevati morate tudi, da veliko vode izgubite tudi preko izdihanega zraka. Žeja je vedno dobro opozorilo, a najbolje je, da zadostno količino tekočine zaužijete še preden jo občutite. Najboljša izbira so voda, sokovi mešani z vodo in sadni čaji – torej pijače z velikim deležem vode in majhnim deležem sladkorja. Alkoholu se raje odpovejte in ne tvegajte svoje varnosti in varnosti drugih smučarjev. Poleg tega alkohol razširi krvne žile, zaradi česar izgubljamo toploto in nas hitreje zebe. Toplota, ki jo občutite po požirku iz prisrčnice, je tako le iluzija.

## Opravite pregled opreme pred spustom

Določenih pravil se je potrebno nujno držati. Med te gotovo spada pregled opreme. Deska ali smuče morajo biti v brezhibnem stanju, dolžina smuč pa mora biti skladna z vašo višino. Upoštevajte tudi, da je dobro, če vezi enkrat na leto pregleda strokovnjak – varnost je vendarle najpomembnejša. Čelada in smučarska očala naj se dobro prilegajo, a naj ne bodo pretesna. V primeru padca je iz varnostnih razlogov priporočljivo čelado zamenjati, tudi če na čeladi ni opaziti poškodb.

## Pravilna oprema za smučanje in deskanje

Pravilna oprema je ključna. Ta naj bo vedno v skladu z najnovejšimi tehničnimi standardi. Krajše kot so smuči ali deska, lažje je te obvladovati. Zelo pomembni so tukaj tudi pravi smučarski čevlji, saj ti vplivajo na ustrezen prenos moči na smuči oziroma desko. Posledica napačnih smučarskih čevljev so lahko tudi poškodbe. Izposoja smučarskih čevljev in ustrezno strokovno svetovanje sta vsekakor smiselna. Smučarska čelada varuje pri padcih in je še posebej pri otrocih zelo pomembna, njeno uporabo po svetujemo tudi odraslim. Brez smučarskih očal ne gre. Sneg blešči, povzroči pa lahko tudi poškodbe oči, zato so smučarska očala vsekakor obvezna oprema vsakega smučarja. Dolžina smučarskih palic bi morala ustrezati trem četrtinam vaše višine. Bodite pozorni na to, da imajo vaše smučarske palice varnostno odprtino, s katero je nevarnost poškodb v primeru padca manjša.

## Pravilna oblačila za smučanje

Med najboljše nasvete za smučarje šteje seveda tudi opozorilo glede pravilnih in primernih oblačil za smučanje. Ta morajo biti vodoodporna, saj je smuka v mokrih oblačilih lahko zelo neprijetna. Vaša oblačila za smučanje naj bodo kompaktna, obenem pa tudi iz materialov, ki dihajo. Pod vrhnjimi oblačili lahko imate oblečenih več slojev oblačil, tako da lahko hitro reagirate na vremenske spremembe. V zimskem času občasno prihaja do inverzij vremenskih razmer, zaradi katerih se v hribovitem svetu naenkrat nepričakovano otopli ali ohladi. Vaša smučarska oblačila vam morajo omogočati dobro gibanje, zato materiali ne smejo biti preveč togi.

## Vzemite si čas za kratek počitek

Pomembno je, da imate med smučanjem dovolj premorov. Smučanje in deskanje sta naporni aktivnosti, ki ju mnogi ljubiteljski smučarji in deskarji podcenjujejo, zato si redno privoščite kratke počitke. 
Začnite s krajšimi dnevi na smučišču in si najprej naberite dobro kondicijo. Če vaš počitek preživite na prostem, pazite da se ne premrazite.

## Počitek po napornem dnevu na smučišču

Ni smiselno, da vsak dan preživite na smučišču, čeprav je smučanje oziroma deskanje zelo zabavno. Smučanje in deskanje sta vendarle športni aktivnosti, teh pa ni priporočljivo izvajati nepretrgoma. 
Po napornem dnevu si privoščite nekaj počitka, odpravite se v savno ali pa se pošteno naspite. Naš nasvet: če se odpravite na smučanje za en teden, si privoščite en ali dva dni počitka.

## Trenirajte vse leto

Upoštevajte naše nasvete in pazite, da se na smučišča ne odpravite nepripravljeni. Pomembno je, da vse leto nabirate kondicijo. Neizkušenim smučarjem priporočamo, da začnejo počasi in postopno povečujejo zahtevnost. Poleg tega je smiselno, da pred spustom po belih strminah nekaj minut posvetite razteznim vajam.

## Ključna je pravilna priprava na smučanje

Kako se na smučanje pravilno pripravimo? Trup, hrbet in noge so pri smučanju in deskanju še posebej obremenjeni. Najbolje je, da že dva meseca pred smučanjem začnete z zmernimi vajami za vzdržljivost in moč. Primerne so aktivnosti kot sta na primer tek ali plavanje. Raztezne vaje niso priporočljive le pred, temveč tudi po treningu, s čemer izboljšujemo našo gibčnost.

## Opravite tečaj smučanja ali deskanja

Tečaj smučanja ali deskanja je lahko dobra naložba. Tam se namreč ne naučite le pravilnih tehnik posameznega športa, temveč izveste tudi dodatne koristne informacije, ki vam lahko pridejo prav pri izvajanju tega športa. Izkušeni učitelji smučanja in deskanja poznajo najpogostejše težave in vam lahko pomagajo preprečiti začetniške napake in poškodbe. Poleg tega vam učitelji lahko svetujejo tudi glede izbire pravilne opreme ter tudi o varnosti na smučišču.
 

